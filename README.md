# Лабораторна робота 5: Принцип поліморфізму

## Завдання 1. Перевантаження методів

Поверніться до класу `TimeSpan` з другої лабораторної роботи. Додайте модифікатори доступу до класів та членів класів.

Використовуючи механізм перевантаження методів, **допишіть або виправте методи** так, щоб клас мав наступний функціонал:

- конструктор без аргументів (у цьому випадку часовий інтервал дорівнює 0 годин та 0 хвилин);
- конструктор з 1 аргументом (хвилини);
- конструктор з 2 аргументами (години та хвилини);
- конструктор з 1 аргументом типу `TimeSpan` (з вхідного `TimeSpan` зчитуються години та хвилини для створення нового `TimeSpan`);
- метод додавання часу до інтервалу з 2 аргументами (години та хвилини);
- метод додавання часу до інтервалу з одним аргументом (хвилини);
- метод додавання часу до інтервалу з одним аргументом типу `TimeSpan` (з вхідного `TimeSpan` зчитуються години та хвилини для додавання до поточного інтервалу);
- метод віднімання часу з поточного інтервалу з 2 аргументами (години та хвилини);
- метод віднімання часу з поточного інтервалу з 1 аргументом (хвилини);
- метод віднімання часу з поточного інтервалу з 1 аргументом типу `TimeSpan` (з вхідного `TimeSpan` зчитуються години та хвилини для віднімання з поточного).

## Завдання 2. Ланцюжок успадкування

У цьому завданні необхідно виконати такі дії:

1. Створіть клас `Person`, який повинен містити конструктор, гетери/сетери та наступні поля: прізвище, ім'я, вік. Перевизначте метод `toString()`, який повинен повертати рядок наступного формату:

```Людина <прізвище> <ім'я>, вік: <вік>```

2. Створіть клас `Student`, який має успадковуватись від класу `Person`. Додайте конструктор, гетери/сетери та наступні поля: група, номер студентського квитка. Перевизначте метод `toString()`, який повинен повертати рядок наступного формату:

```Студент групи <група>, <прізвище> <ім'я>, вік: <вік>. Номер студентського квитка: <номер>```

3. Створіть клас `Lecturer`, який має успадковуватись від класу `Person`. Додайте конструктор, гетери/сетери та наступні поля: кафедра; заробітна плата. Перевизначте метод `toString()`, який повинен повертати рядок наступного формату:

```Викладач кафедри <кафедра>, <прізвище> <ім'я>, вік: <вік>. Зарплата: <зарплата>```

4. Використовуючи висхідне перетворення, створіть у класі `Main` кілька об'єктів класів `Student` і `Lecturer`, після чого створіть масив, який міг би включати об'єкти класів `Person`, `Student`, `Lecturer`. Заповніть масив об'єктами цих класів.

5. Використовуючи цикл, зверніться до елементів масиву та виведіть у консоль, за допомогою методу `toString()`, інформацію від кожного об'єкта.

## Завдання 3. Гра RoShamBo

В даному репозиторії присутній модуль `roshambo`, який містить код для гри "Камінь-ножиці-папір". Виконайте наступні дії:

1. За допомогою механізму поліморфізму створіть класи ігрових фігур (Камінь, Ножиці, Папір), які успадковуються від `GameShape`;
2. Напишіть логіку методу `generateShape()`, який повертає одну із трьох випадкових фігур (об'єкт одного із трьох класів);
3. У методі `actionPerformed()` допишіть створення об'єкта ігрової фігури залежно від того, яку кнопку натиснув користувач (читайте коментарі всередині методу);
4. Реалізуйте метод `checkWinner()`, який приймає на вхід два об'єкти ігрових фігур - фігура комп'ютера та гравця. За допомогою оператора `instanceof` з'ясуйте, фактичний об'єкт якого класу ховається за змінною посиланням типу `GameShape`. Залежно від поєднання фігур метод повертає: `1` якщо виграв гравець, `-1` якщо виграв комп'ютер або `0` якщо нічия;
5. Зіграйте в гру і переконайтеся, що ваш код коректний та гра працює правильно.

## Завдання 4. Додаток Draw

В даному репозиторії присутній модуль `draw`, який містить код для додатку для малювання геометричних фігур.

Даний додаток дозволяє малювати прості фігури. За допомогою кнопок на верхній панелі потрібно обрати фігуру, після чого в полі малювання затиснути кнопку миші та визначити фігуру потрібних розмірів.

Завдання полягає в наступному:

1. Відкрийте проект, прочитайте коментарі, розберіться як працює додаток;
2. Використовуючи механізм поліморфізму, модифікуйте програму, додавши можливість вибирати та малювати еліпси (`Ellipse`);

Завдання на додатковий бал. Додайте в програму кнопку `Clear`, після натискання на яку програма повинна видалити з поля для малювання всі фігури.
